---
templateKey: blog-post
title: Pella8 - Tampereelle uusi älykkään suunnittelun ja tekemisen hubi
date: 2021-09-01T12:01:16.295Z
description: Korona-aikana monet ovat pohdiskelleet toimistojen tulevaisuutta ja
  tehneet tämän teeman suhteen liikkuja suuntaan tahi toiseen. Niin tuli
  meillekin tilanne eteen, ja päätöksiä oli tehtävä! Pitkän prosessin päätteeksi
  tänään virallisesti aukesi Tampereelle ydinkeskustaan uusi uljas työyhteisö,
  jonka olemme ristineet Pella8:ksi.
language: fi
author: Miia Turunen
featuredpost: true
featuredimage: /img/pella8.jpg
tags:
  - toimisto
  - hub
---
Alkava syksy on lähtökohtaisesti aina kutkuttavaa odotusta täynnä. Arki palaa uomiinsa, uudet ja vanhat projektit käynnistyvät ja kesäloman jälkeinen työmoodi on vähintäänkin ylitsepursuavan innostunut. Vaikka kulunut reilu vuosi on ollut paikattoman työn ja etätapaamisten määrittelemää, käynnistimme silti Ubigun Tampereen toimiston osalta toiveikkaina prosessin uusien toimitilojen löytämiseksi vanhojen yhteistilojen käydessä auttamatta liian pieneksi. Hakukriteerit määritettyämme oli varsin selvää, että yhteistyö muiden samanhenkisten toimijoiden kanssa olisi hedelmällisin tapa edetä asian suhteen. Kumppanit tähän etsintään löysimme jo tutusta, aluekehittämistoimisto [MDI:n](https://www.mdi.fi/) asiantuntijajoukosta ja parempaan kaupunki- ja elinympäristön suunnitteluun erikoistuneesta [arkkitehtitoimisto Jolmasta](https://www.jolma.fi/index.html). Näin syyskuun alkaessa on ilo todeta, että keväällä käynnistynyt etsintä tuotti tulosta – ja se tekee tästä syksystä erityisen mielenkiintoisen.<br><br>

Uusien toimitilojen löytäminen otti hetken aikaa. Kolmen toimiston tarpeiden ja toiveiden täyttäminen ilman liiallisia kompromisseja vaati lukuisia näyttöjä ja erilaisten vaihtoehtojen puntarointia. Tampereen keskustan hienon arkkitehtuurin katselua voi kuitenkaan tuskin koskaan laskea turhaan käytetyksi ajaksi ja säännöllisen aktiivinen yhteydenpitomme loi osaltaan jo valmiiksi hienon pohjan toimivalle yhteistyölle. Kivenheiton päästä Hämeenkadusta, Pellavatehtaankatu 8:n tilaan astuessamme havaitsimme nopeasti löytäneemme mieluisan ja viihtyisän kohteen. Sisään tulviva valo, remontoidut pinnat ja auringossa kylpevä kattoterassi herätti laajaa innostusta kaikkien toimistojen osalta. Tilan koko ja potentiaali mahdollistivat myös asiantuntijajoukon kasvattamisen – ja tähän mahdollisuuteen päätimme myös tarttua.<br><br>

Lokakuun alusta hubiyhteisömme täydentyy rakennusalan ohjelmistoratkaisuihin ja tietomallikoordinoinnin palveluihin erikoistuneen [Graviconin](https://www.gravicon.fi/) ja osallistavan kehityksen tienraivaajan, [Ideascoutin](https://ideascout.fi/), väellä. Heidän lisäkseen toivotamme lämpimästi tervetulleeksi mm. myös [AiWoodsin](https://aiwoods.fi/) ja [Compliance Palin](https://compliancepal.eu/). Hubimme on äärimmäisen mielenkiintoinen joukko kaupunki- ja aluesuunnittelun osaajia sekä yhteis- ja ohjelmistokehittämisen ammattilaisia – mutta ennen kaikkea niitä kuuluisia ”hyviä tyyppejä”. Vaikka uusi toimistokombomme vasta käynnistelee toimintaansa, ohjaa kaikkien ja kaikkea toimintaa pyrkimys rakentaa yhä laadukkaammilla menetelmillä ja tiedolla tulevaisuutta kunnioittavia kaupunkeja kestävästi, digitalisaatioratkaisuja hyödyntäen. Hubissa yhdistyvät sekä ymmärrys kaupunkikehittäjän tarpeista että tieto uusimmista tietopohjaisista ratkaisuista. Toimimme Pella8-hubissa itsenäisesti, mutta yhdessä. Visioissamme hubimme on neuvonantaja, kehittäjä ja muotoilija samassa rakennuksessa.<br><br>

Kun lähtee suunnistamaan ilman yksityiskohtaista matkasuunnitelmaa, voi löytää itsensä aivan uudesta seikkailusta. Tämä kiteyttää oleellisesti fiiliksiä Pella8 -hubiin liittyen. Yhteinen seikkailumme voi olla mieleenpainuva ja huomiota herättävä - tai se voi olla äärimmäisen miellyttävä ja viihtyisä, muutaman ihmisen matkakertomus jaettavaksi ja kerrottavaksi eteenpäin ajan saatossa. Tiedä sitä, mutta matkaseura on mitä mainioin - tunnelma on katossa!